<!DOCTYPE html>
<html lang="it">

<head>
    <meta charset="utf-8">

    <title>L'invenzione di Ronnie Pinn</title>
    <meta charset="UTF-8">
    <meta name="description" content="Le narrazioni del Sé nella la Rete attraverso la storia di Ronnie Pinn - Stefano Zuliani, The Ronnie Pinn Project">
    <meta name="keywords" content="Ronnie Pinn">
    <meta name="author" content="Stefano Zuliani">
    <meta name="viewport" content="width=device-width, initial-scale=1.0">

    <link rel="stylesheet" href="../css/pagination.css">
    <link rel="stylesheet" href="../css/main.css">
    <link rel="stylesheet" href="../css/pages.css">
    <link rel="stylesheet" href="https://use.typekit.net/tzb2mad.css">
    <link rel="stylesheet" href="https://use.fontawesome.com/releases/v5.15.3/css/all.css"
        integrity="sha384-SZXxX4whJ79/gErwcOYf+zWLeJdY/qpuqC4cAa9rOGUstPomtqpuNWT9wdPEn2fk" crossorigin="anonymous">
    <script type="text/javascript" src="../js/pagination.js"></script>

</head>

<body onLoad="paginationArrowsStd(10)">

    <div id="arrows"></div>
    <header id="header">The Ronnie Pinn Project</header>

    <main>

    <h2>Il Web 2.0</h2>

    <p>Il “Web 2.0” o “Web sociale” prevede una navigazione più veloce, che si serve spesso di applicazioni specifiche per
    adattarsi meglio all’interazione con piccoli dispositivi come smartphone e tablet. Chiama in causa un diverso tipo di
    ipertestualità, che non si sviluppa più in modo orizzontale e omogeneo attraverso i siti del World Wide Web, ma
    tendenzialmente si irradia da un centro, una piattaforma che funziona da raccoglitore per le informazioni e le notizie
    della rete (come Facebook e Twitter, ma anche Pocket, Flipboard, Google+ e altre), e dà agli utenti la possibilità di
    mettere in circolazione le notizie aggiungendo la propria opinione in merito. La grande rivoluzione del Web 2.0 è
    infatti il ruolo dell’utente.</p>
    <p>La persona che si trova oltre lo schermo non si limita a consultare i contenuti online, ma a sua volta si impegna per
    crearli e diffonderli (i cosiddetti UGC, User-Generated Contents), assumendo così un doppio ruolo nel funzionamento
    della rete. Colui che legge, o fruisce online, ha il diritto di lasciare un feedback e spesso è incoraggiato a farlo
    dalle stesse piattaforme che lo ospitano, che si servono di un miglioramento a livello tecnologico per mettere insieme
    le dimensioni espressive, comunicative e comunitarie degli utenti.</p>
    <p>Per questa ragione nasce nel Web 2.0 il dibattito contemporaneo sull’alfabetizzazione digitale, cioè sulla necessità di
    una doppia componente: da un lato la fiducia che diamo agli autori e alle le fonti di un contenuto online, e dall’altro
    la responsabilità che noi stessi abbiamo di ciò che scriviamo, postiamo o mettiamo in circolazione. Questo sistema di
    integrazione continua dell’opera di molti utenti dà vita naturalmente a una mole enorme di notizie entro cui ognuno deve
    districarsi con l’aiuto, come vedremo, di algoritmi che indirizzano l’utente verso i contenuti di suo gradimento.</p>
    <p>L’urgenza di formare una consapevolezza nei confronti della fiducia e della responsabilità che il Web 2.0 richiede è
    data dal fatto che l’apparato di produzione delle notizie fatto di media tradizionali non è riuscito per la maggior
    parte a ritagliarsi un posto di rilievo nella nuova economia dell’informazione veloce.</p>
    <p>Il “posumismo”, come è stato definito il comportamento caratteristico del Web 2.0 di fruizione e insieme produzione dei
    contenuti, è animato da un ideale fondamentale della rete, ossia la condivisione, la partecipazione, un’idea che
    risalirebbe addirittura alle origini del World Wide Web e al progetto dei suoi creatori Tim Berners-Lee e Robert
    Cailliau. Esso si inserisce nel discorso di Castells sulla network society, la cui principale risorsa è appunto
    l’informazione, ma non sempre gli utenti mostrano di avere consapevolezza del processo cui stanno prendendo parte nel
    condividere pensieri, esperienze o informazioni sulla loro vita.</p>


    </main>

    <footer id="footer"></footer>

    <script src="../js/header.js"></script>
    <script src="../js/footer.js"></script>
    
    
</body>

</html>