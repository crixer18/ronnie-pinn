<!DOCTYPE html>
<html lang="it">

<head>
    <meta charset="utf-8">

    <title>L'invenzione di Ronnie Pinn</title>
    <meta charset="UTF-8">
    <meta name="description" content="Le narrazioni del Sé nella la Rete attraverso la storia di Ronnie Pinn - Stefano Zuliani, The Ronnie Pinn Project">
    <meta name="keywords" content="Ronnie Pinn">
    <meta name="author" content="Stefano Zuliani">
    <meta name="viewport" content="width=device-width, initial-scale=1.0">

    <link rel="stylesheet" href="../css/pagination.css">
    <link rel="stylesheet" href="../css/main.css">
    <link rel="stylesheet" href="../css/pages.css">
    <link rel="stylesheet" href="https://use.typekit.net/tzb2mad.css">
    <link rel="stylesheet" href="https://use.fontawesome.com/releases/v5.15.3/css/all.css"
        integrity="sha384-SZXxX4whJ79/gErwcOYf+zWLeJdY/qpuqC4cAa9rOGUstPomtqpuNWT9wdPEn2fk" crossorigin="anonymous">
    <script type="text/javascript" src="../js/pagination.js"></script>

</head>

<body onLoad="paginationArrowsStd(26)">

    <div id="arrows"></div>
    <header id="header">The Ronnie Pinn Project</header>

    <main>

    <span class="barecrumb">Convivere con i fatti alternativi > 2</span>
    
    <p>Fontana, riprendendo la definizione di Gerrig, identifica lo storiverso come un’estensione e, in una certa misura
    un’evoluzione, della cosiddetta bolla cognitiva. Esso è</p>
    
    <p class="quote">“l’insieme dei contenuti – episodici o meno, inventati o reali – che costruiamo su di noi o sugli altri, in forma
    narrativa e in modo continuativo, che poi condividiamo nelle diverse piattaforme mediatiche che usiamo. Soprattutto, uno
    storiverso è un versum di contenuti, cioè una specifica direzione e destinazione di vita che i nostri contenuti possono
    dare di noi. […]<br>
    È fatto di argomentazioni e credenze condivise capaci di dare senso all’azione individuale o di gruppo, […] In sostanza
    è la parte visibile del nostro tecno-inconscio che prende una precisa direzione.”</p>
    
    <p>Nello storiverso qualsiasi convinzione propria o altrui può diventare una leggenda inconfutabile. L’appropriazione di
    queste convinzioni avviene in forma narrativa perché la sua funzione è dare una risposta, risolvere una preoccupazione o
    un’ansia, cioè un conflitto come elemento fondamentale della narrazione. Le convinzioni inoltre portano con sé una
    traccia della nostra emozionalità autobiografica. “Le narrazioni sono precisamente questo: tendenze strutturate
    all’azione e programmi comportamentali gestiti dalla parte più arcaica del cervello, il sistema limbico, […] dove
    avviene l’etichettamento emozionale delle esperienze immagazzinate nella memoria.”, ossia “Le narrative mediano tra
    credenza ed emozione”.</p>
    <p>Negli storiversi generiamo costantemente, anche senza volerlo, contenuti narrativi, leggende e fatti alternativi, ne
    siamo al contempo creatori e fruitori. L’insinuarsi nei fatti alternativi nella quotidianità, arrivati a questo punto,
    non avviene più soltanto grazie ai social network e alla rete, ma anche attraverso i tradizionali mezzi d’informazione.
    Quelle che vengono comunemente chiamate “bufale”, indipendentemente dalla successiva smentita o meno, sortiscono
    l’effetto di costruire un sistema di credenze e di valori che possono entrare a far parte della realtà di alcuni e
    consolidarvisi fino a rendere del tutto inefficace l’attività di fact checking.</p>
    <p>La mancanza di un piano di realtà condiviso ha effetti sulla società che vanno dalla sfiducia nella scienza, alla
    diffusione delle teorie complottiste, alla difficoltà di intrattenere un dibattito dialettico su temi di pubblico
    interesse.</p>
    <p>Maurizio Ferrarsi si richiama al concetto più esteso di “postverità”, cioè il regime conoscitivo proprio del nostro
    periodo, sviluppatosi a partire da precedenti filosofici e storici come il pensiero di Nietzsche e la democratizzazione
    della conoscenza.</p>
    <p>A sancire il passaggio dalla verità alla postverità sarebbe il ruolo sempre maggiore che le storie rivestono nella
    nostra contemporaneità. Si è passati cioè, secondo Salmon, dal fare della narrazione sulla realtà, al creare i fatti
    attraverso la narrazione e lo storytelling, cioè al fare fiction.</p>
    
    <p class="quote">“Le grandi narrazioni che hanno segnato la storia dell’umanità, da Omero a Tolstoj e da Sofocle a Shakespeare,
    raccontavano miti universali e trasmettevano le lezioni delle generazioni passate, lezioni di saggezza, frutto
    dell’esperienza accumulata. Lo storytelling percorre il cammino in senso inverso: incolla sulla realtà racconti
    artificiali, blocca gli scambi, satura lo spazio simbolico di sceneggiati e di stories. Non racconta l’esperienza del
    passato, ma disegna i comportamenti, orienta i flussi di emozioni, sincronizza la loro circolazione.”</p>
    
    <p>Le notizie, i brand, le esperienze, in rete diventano storie. Chi produce le storie, che sia giornalista, spin doctor o
    un qualsiasi utente, costruisce realtà personali, indirizzate a un target più o meno esplicito, che non necessariamente
    sono in linea con i fatti ma che hanno lo scopo di comunicare un prodotto, uno stato d’animo e, in ultima analisi,
    contribuiscono a quell’auto-promozione che è alla base dell’interazione fra persone, gruppi e imprese sui social
    network.</p>
    <p>Chi produce le storie, oggi più che mai, fa il lavoro del romanziere, lo stesso che O’Hagan attribuiva ai creatori di
    identità fittizie. E tuttavia le identità online (le nostre on-life) possono essere ancora interpretate come
    l’equivalente digitale del ruolo in Goffmann, ma possono anche spingersi molto oltre, arrivando al caso estremo di
    identità digitali a cui non corrisponde alcuna identità reale, nessun corpo – questo è Ronnie Pinn. La finzione dietro
    alla sua “invenzione”, finzione che può spingersi fino alla menzogna o in altri casi al “fatto alternativo”, non deve
    colpirci perché, come notava lo stesso O’Hagan, Ronnie Pinn non è l’unica né l’ultima e neanche la più eclatante
    identità fittizia che possiamo incontrare in rete. L’ambiente immersivo in cui vive, che influenza la realtà off-line
    tanto quanto ne è influenzato, stimola continuamente il Sé in direzione dell’esposizione e dell’auto-promozione, lo
    invoglia a mostrare il proprio lato migliore in un’istantanea che rimarrà per sempre memorizzata nei server di
    un’azienda da qualche parte nel mondo. E questa istantanea-eterna, insieme con tutte le altre che costituiscono
    l’eterna-istantanea della nostra vita, devono riuscire perfette a costo di falsificare, di passare da semplici narratori
    autobiografici a veri e propri romanzieri.</p>
    <p>Dopo più di quindici anni che hanno reso il mondo occidentale pressoché irriconoscibile, colpisce ancora la
    considerazione che Jerome Bruner fece in chiusura del suo saggio del 2002 La fabbrica delle storie. Diritto,
    letteratura, vita: “La narrativa, ora finalmente ce ne rendiamo conto, è davvero un affare serio”.</p>


    </main>

    <footer id="footer"></footer>

    <script src="../js/header.js"></script>
    <script src="../js/footer.js"></script>
    
    
</body>

</html>