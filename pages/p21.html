<!DOCTYPE html>
<html lang="it">

<head>
    <meta charset="utf-8">

    <title>L'invenzione di Ronnie Pinn</title>
    <meta charset="UTF-8">
    <meta name="description" content="Le narrazioni del Sé nella la Rete attraverso la storia di Ronnie Pinn - Stefano Zuliani, The Ronnie Pinn Project">
    <meta name="keywords" content="Ronnie Pinn">
    <meta name="author" content="Stefano Zuliani">
    <meta name="viewport" content="width=device-width, initial-scale=1.0">

    <link rel="stylesheet" href="../css/pagination.css">
    <link rel="stylesheet" href="../css/main.css">
    <link rel="stylesheet" href="../css/pages.css">
    <link rel="stylesheet" href="https://use.typekit.net/tzb2mad.css">
    <link rel="stylesheet" href="https://use.fontawesome.com/releases/v5.15.3/css/all.css"
        integrity="sha384-SZXxX4whJ79/gErwcOYf+zWLeJdY/qpuqC4cAa9rOGUstPomtqpuNWT9wdPEn2fk" crossorigin="anonymous">
    <script type="text/javascript" src="../js/pagination.js"></script>

</head>

<body onLoad="paginationArrowsStd(21)">

    <div id="arrows"></div>
    <header id="header">The Ronnie Pinn Project</header>

    <main>

    <span class="barecrumb">L’animale che racconta storie > 3</span>

    <p>A proposito dell’attitudine umana alla narrazione, è importante notare che nessuno degli autori sopracitati fa
    riferimento in particolare alla “narrazione lineare”. Al giorno d’oggi, infatti, essa va sempre più lasciando il posto a
    costruzioni non-lineari che imitano in qualche misura l’andamento delle nostre attività mentali (e se vogliamo anche
    l’incedere dell’intertestualità caratteristica del web). Già da diversi anni i prodotti mediali come film e serie tv (ad
    esempio Lost e Sens8) mettono sullo schermo salti spaziali e temporali, lasciando allo spettatore il compito di
    ricostruire la dinamica della storia e coinvolgendolo in questo modo in un’attività di “dare senso” ai fatti che, da
    sempre ad appannaggio dell’autore, si è ora trasferita allo spettatore o alle comunità di spettatori fisiche o online.
    Contemporaneo è lo sviluppo di una narrazione ramificata che è caratteristica dei videogiochi ma di cui si possono
    riscontrare dei tentativi già molto prima, Frank Rose prende ad esempio un racconto di Jorge Luis Borges del 1941
    intitolato Il giardino dei sentieri che si biforcano, nel quale l’autore si concentra contemporaneamente su tutte le
    diverse strade alternative che si schiudono di fronte a una qualsiasi scelta.</p>
    <p>Marshall McLuhan identifica un momento che ha dato inizio alla decadenza della narrazione lineare: “Il maggiore
    capovolgimento avvenne con l’elettricità, che pose fine alla sequenza rendendo i processi del tutto immediati”,
    rendendoci impossibile percepire ciò che accade, quale chaîne opératoire conduce per usare l’esempio più semplice dallo
    spostamento dell’interruttore all’incandescenza del filamento nella lampadina. Da quel momento in poi la morte della
    narrazione lineare era inevitabile.</p>
    <p>Vediamo perciò come il cambiamento dei modi di raccontare e raccontarsi è esso stesso in larga parte influenzato dallo
    sviluppo tecnologico. O meglio, la tecnologia persegue un tipo di narrazione che è più vicina a quella naturalmente
    messa in atto dal cervello umano (i ricordi, così come i sogni, la creatività e le altre attività della mente umana sono
    peculiari proprio in quanto non seguono uno sviluppo lineare), ma si tratta di una caratteristica accidentale e non,
    come fa notare Paolo Sordi, della peculiarità dell’ipertesto (e d’altronde il racconto di Borges fu scritto ben prima
    della nascita del web). Scrive Sordi:</p>
    
    <p class="quote">“Piuttosto che nella perdita di linearità, piuttosto che nell’assenza di una sequenza inizio-fine, piuttosto che nella
    frammentazione di un’unità narrativa riconoscibile, caratteristiche rintracciabili anche in forme di racconto
    predigitali, è il trasferimento dagli autori ai lettori di una parte consistente del potere di controllo sulla storia
    che ha conferito all’ipertesto una carica sovversiva, ridisegnando gli equilibri tra autore, testo e lettore.”</p>
    
    <p>A permanere qualunque sia la struttura della storia o, in determinati casi, a sopravviverle, è comunque la componente di
    comunicazione implicita di un regime di verità, “un sistema di credenze consolidate nel tempo che genera un campo di
    realtà”, quello che Andrea Fontana chiama storiverso: “una dimora narrativa dove abitare e vivere riconoscendo la
    propria identità e quella degli altri. Un insieme di procedure cognitive che generano la conoscenza di un individuo o di
    una comunità, e che chiudono questa conoscenza in una dimensione di oggettività, realtà, credibilità."</p>
    <p>Ogni regime di verità porta con sé poi un sistema di valori etici che Gottschall chiama “giustizia poetica”, e che
    funzionano da collante sociale. Questa accezione sarebbe già contenuta nella definizione di “villaggio globale” di
    Marshall McLuhan. Secondo Gottschall: “La tecnologia ha saturato con gli stessi media persone molto lontane fra loro
    rendendole cittadini di un villaggio grande quanto il mondo”, che condivide sistemi di valori e di abitudini sempre più
    simili e slegate dal territorio e dalle tradizioni locali, poiché: “Le storie – sacre e profane – sono forse la
    principale forza coesiva della vita umana”.</p>
    

    </main>

    <footer id="footer"></footer>

    <script src="../js/header.js"></script>
    <script src="../js/footer.js"></script>
    
    
</body>

</html>