<!DOCTYPE html>
<html lang="it">

<head>
    <meta charset="utf-8">

    <title>L'invenzione di Ronnie Pinn</title>
    <meta charset="UTF-8">
    <meta name="description" content="Le narrazioni del Sé nella la Rete attraverso la storia di Ronnie Pinn - Stefano Zuliani, The Ronnie Pinn Project">
    <meta name="keywords" content="Ronnie Pinn">
    <meta name="author" content="Stefano Zuliani">
    <meta name="viewport" content="width=device-width, initial-scale=1.0">

    <link rel="stylesheet" href="../css/pagination.css">
    <link rel="stylesheet" href="../css/main.css">
    <link rel="stylesheet" href="../css/pages.css">
    <link rel="stylesheet" href="https://use.typekit.net/tzb2mad.css">
    <link rel="stylesheet" href="https://use.fontawesome.com/releases/v5.15.3/css/all.css"
        integrity="sha384-SZXxX4whJ79/gErwcOYf+zWLeJdY/qpuqC4cAa9rOGUstPomtqpuNWT9wdPEn2fk" crossorigin="anonymous">
    <script type="text/javascript" src="../js/pagination.js"></script>

</head>

<body onLoad="paginationArrowsStd(11)">

    <div id="arrows"></div>
    <header id="header">The Ronnie Pinn Project</header>

    <main>

    <span class="barecrumb">Il Web 2.0 > 2</span>

    <p>Due casi esemplificano il funzionamento del Web 2.0 e ne delineano i confini: Wikipedia, nata nel 2001 e attestata come
    la più grande enciclopedia collaborativa al mondo, e la blockchain, ossia quel meccanismo che permette la circolazione
    di bitcoin e altre valute digitali in assenza di un organo di controllo centralizzato.</p>
    <p>Nel primo caso, risaliamo alle origini della co-produzione dei contenuti digitali. Nata da un progetto di Larry Sanger e
    Jimmy Wales, Wikipedia è del tutto non profit. Nella sua stessa pagina Wikipedia si dice che è priva di comitato
    redazionale, funziona attraverso volontari (non necessariamente qualificati) che scrivono e controllano le informazioni,
    e un gruppo di amministratori che si occupa della gestione tecnica. Le gerarchie sono stabilite in virtù di semplici
    automatismi per evitare distinzioni fra i collaboratori, pertanto di solito viene promosso chi è registrato da un certo
    numero di mesi e ha già inserito più di un determinato numero di testi o modifiche e aggiornamenti. Si tratta di una
    rivoluzione rispetto al sistema dei media tradizionali, in particolare rispetto ai quotidiani, ma anche alle
    enciclopedie a cui si rifà, che sono redatte da autori noti con il supporto di esperti nei diversi campi, contrariamente
    alla politica dei “Wiki”.</p>
    <p>All’estremo opposto abbiamo la blockchain, ossia un meccanismo tecnico di grande complessità capace di rimpiazzare
    alcune delle mansioni che l’uomo tuttora svolge in un’economia avanzata. Il suo funzionamento di basa sul fatto che, con
    le parole di Paul Dughi, “La tecnologia permette alle informazioni digitali di essere distribuite, ma non replicate. Ciò
    significa che ogni singolo pacchetto di dati può avere un solo proprietario”. E proprio dall’unione di questi singoli
    proprietari scaturisce il valore della blockchain nel suo complesso (o della valuta che veicola) e, ampliando la scala,
    dell’intero web sociale. Può sembrare scontato, ma spesso, immersi nel flusso incessante di informazioni, capita di
    dimenticare che a garantire il funzionamento della rete sono proprio i milioni di utenti che ogni giorno se ne servono,
    che assicurano la circolazione di contenuti, ne producono, fruiscono la pubblicità, e il cui traffico si traduce nel
    valore economico delle piattaforme online. La partecipazione, secondo Dughi, è resa necessaria in una certa misura dalla
    stessa struttura della tecnologia digitale.</p>
    <p>Tuttavia, in questo grande flusso, tornano a fare capolino i concetti complementari di fiducia e responsabilità. Quello
    che separa Wikipedia e altri servizi come i social network dalla blockchain è l’importanza dalla fiducia. Una campagna
    pubblicitaria di Goldman Sachs pubblicata anche su The Outline descrive la blockchain come “The New Technology of
    Trust”, non nel senso che questa nuova tecnologia si basa sulla fiducia, ma che la “tecnologia della fiducia” si pone
    nella posizione di rimpiazzarla. In un articolo del luglio 2019 per Wired sul meccanismo di controllo dei bitcoin, i
    giornalisti Klint Finley e Gregory Barber riassumono così: “L'idea è di tenere traccia di come viene spesa ciascuna
    unità di valuta virtuale e impedire modifiche non autorizzate alla contabilità generale. Il risultato: nessun utente
    bitcoin deve fidarsi di nessun altro, perché nessuno può imbrogliare il sistema”.</p>
    <p>La blockchain segna il superamento della fiducia del singolo, il filo rosso che lega la moderna economia di mercato allo
    sviluppo di ideali alternativi come la condivisione “peer-to-peer” su cui si basano Wikipedia e altri servizi online.
    Questo ulteriore passo avanti si inserisce nello spirito del Web 2.0 in quanto rinuncia a un controllo centralizzato
    dell’attività degli individui, e al tempo stesso ne mina i presupposti, mettendo in luce che non è possibile ipotizzare
    un’organizzazione senza controllo: l’autocensura e il controllo panottico non sono sufficienti (come invece internet ci
    ha fatto credere). Al suo posto è invece, non solo pensabile, ma anche realizzabile, una forma di controllo democratico
    diffuso, nelle mani del singolo e di tutti. Questo vale a maggior ragione per la circolazione di denaro, ma a ben vedere
    vale in generale nella circolazione di informazioni, che è lo spirito della rete, perché può in ogni caso essere
    ricondotta alla creazione di un valore economico.</p>
    

    </main>

    <footer id="footer"></footer>

    <script src="../js/header.js"></script>
    <script src="../js/footer.js"></script>
    
    
</body>

</html>