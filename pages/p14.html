<!DOCTYPE html>
<html lang="it">

<head>
    <meta charset="utf-8">

    <title>L'invenzione di Ronnie Pinn</title>
    <meta charset="UTF-8">
    <meta name="description" content="Le narrazioni del Sé nella la Rete attraverso la storia di Ronnie Pinn - Stefano Zuliani, The Ronnie Pinn Project">
    <meta name="keywords" content="Ronnie Pinn">
    <meta name="author" content="Stefano Zuliani">
    <meta name="viewport" content="width=device-width, initial-scale=1.0">

    <link rel="stylesheet" href="../css/pagination.css">
    <link rel="stylesheet" href="../css/main.css">
    <link rel="stylesheet" href="../css/pages.css">
    <link rel="stylesheet" href="https://use.typekit.net/tzb2mad.css">
    <link rel="stylesheet" href="https://use.fontawesome.com/releases/v5.15.3/css/all.css"
        integrity="sha384-SZXxX4whJ79/gErwcOYf+zWLeJdY/qpuqC4cAa9rOGUstPomtqpuNWT9wdPEn2fk" crossorigin="anonymous">
    <script type="text/javascript" src="../js/pagination.js"></script>

</head>

<body onLoad="paginationArrowsStd(14)">

    <div id="arrows"></div>
    <header id="header">The Ronnie Pinn Project</header>

    <main>

    <h2>Realtà personalizzate</h2>

    <p>Si è parlato in precedenza della dinamica dell’in-group messa in luce da Riesman a proposito dei mass media: essa è
    riassumibile come l’inerzia esercitata sul soggetto dal gruppo di cui è parte, a fronte dei tentativi di persuasione da
    parte dell’ambiente esterno. Nel caso della televisione, si diceva, si concretizza nella difficoltà di persuadere un
    soggetto che si trova in un contesto sociale (famigliare, lavorativo…) che rifiuta l’attore televisivo o il sistema di
    valori che egli veicola.</p>
    <p>Bisogna ammettere che i social media non solo hanno fatto proprio e replicano questo meccanismo, ma addirittura lo hanno
    amplificato enormemente rispetto ai mass media tradizionali a cui faceva riferimento Riesman. Non sono più la famiglia o
    il contesto sociale ad aumentare l’inerzia dell’individuo nei confronti nel nuovo: la rete possiede oggi un proprio
    sistema per garantire la forza dell’in-group, la cosiddetta filter bubble. In breve, l’individuo non è nella posizione
    di rifiutare attivamente il diverso né di confrontarsi dialetticamente con l’altro perché non ne riconosce l’esistenza o
    non percepisce la misura della sua importanza.</p>
    <p>In questi anni si è dibattuto molto sull’esistenza o meno e sull’importanza della filter bubble o bolla cognitiva, ed
    effettivamente può sembrare un concetto vagamente cospirazionista. In realtà la creazione della bolla intorno
    all’individuo è un processo fisiologico che possiamo far risalire teoricamente alla sociologia classica, ma che
    s’irrobustisce nel momento in cui caliamo i meccanismi della socializzazione all’interno di internet e in particolare
    dei social network.</p>
    <p>Già un semplice motore di ricerca come Google indicizza i contenuti sulla base della pertinenza con determinate parole
    chiave e quindi costituisce, in un certo senso, un primo filtro non-umano alla ricezione di notizie e informazioni. Lo
    stesso filtro, se vogliamo, nella sua versione umana è esercitato dalla redazione di un quotidiano che ogni giorno
    decide a quali notizie e a quali commenti dare spazio nell’edizione successiva.</p>
    <p>Un passo più avanti si compie con gli algoritmi come Google Ads (e Google AdSense, Google AdMob…) che, nati con
    obiettivi commerciali e di marketing mirato, organizzano i contenuti in base alla pertinenza con gli interessi di
    ciascuno, rilevati a partire da ricerche precedenti, siti visitati, film visti, luoghi visitati, prodotti acquistati
    eccetera. I social network hanno ereditato queste funzionalità e le hanno integrate con la possibilità da parte
    dell’utente di inserire manualmente informazioni circa i suoi gusti e le sue abitudini, e di formare una comunità
    virtuale di “amici” che hanno verosimilmente interessi comuni.</p>
    <p>Oggi i social network funzionano da veri e propri imbuti attraverso cui l’informazione deve passare, vagliata di volta
    in volta in rapporto alle preferenze del singolo utente. Ne risulta che ognuno viene quotidianamente in contatto con
    pezzi di realtà che sono diversi da quelli con cui vengono in contatto tutti gli altri, per così dire personalizzati. Il
    nostro rapporto con la realtà è una questione personale perché personale è la stessa realtà, specie per quegli utenti
    che hanno rinunciato a quel quadro d’insieme che ci viene offerto ancora oggi dai mass media tradizionali.</p>
    <p>Nel 2010 l’attivista Eli Pariser, in un’intervista a Lynn Parramore, ha detto: “Dal 4 dicembre 2009, Google è stato
    personalizzato per tutti. Così, quando questa primavera ho chiesto a due amici di digitare “BP” [è una multinazionale
    petrolifera inglese] su Google, uno di loro ha ottenuto una serie di link che riguardavano le opportunità di
    investimento in BP. L'altro ha ottenuto informazioni sulle fuoriuscite di petrolio. Presumibilmente il risultato era
    basato sul tipo di ricerche che avevano fatto in precedenza. Ma se hai Google che fa questo, e Yahoo che lo fa, e
    Facebook che lo fa, e hai tutti i primi siti sul Web che si personalizzano per te, il tuo ambiente informativo inizia ad
    apparire molto diverso da quello di chiunque altro.”.</p>
    <p>Lo scambio con gli altri che secondo gli interazionisti definisce di volta in volta il nostro Sé è ostacolato dal fatto
    che non tutti riceviamo le stesse notizie. L’esperienza di internet è personalizzata, le informazioni raggiungono gli
    utenti che potrebbero essere interessati a riceverle e non gli altri. Sui social network si fa di più: gli utenti stessi
    rimettono in circolo le notizie in favore di altri utenti all’interno della stessa bolla sociale omogenea dalla quale è
    impossibile vedere l’esterno. Non si tratta di un meccanismo studiato dall’alto e controllato da una mano invisibile: la
    bolla sui social network è il correlativo oggettivo della socialità, che si è trasferito in un nuovo medium anche se
    esso era nato per sviluppare la potenzialità opposta, ossia metterci in contatto con persone distanti geograficamente e
    socialmente.</p>


    </main>

    <footer id="footer"></footer>

    <script src="../js/header.js"></script>
    <script src="../js/footer.js"></script>
    
    
</body>

</html>