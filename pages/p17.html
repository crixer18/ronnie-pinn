<!DOCTYPE html>
<html lang="it">

<head>
    <meta charset="utf-8">

    <title>L'invenzione di Ronnie Pinn</title>
    <meta charset="UTF-8">
    <meta name="description" content="Le narrazioni del Sé nella la Rete attraverso la storia di Ronnie Pinn - Stefano Zuliani, The Ronnie Pinn Project">
    <meta name="keywords" content="Ronnie Pinn">
    <meta name="author" content="Stefano Zuliani">
    <meta name="viewport" content="width=device-width, initial-scale=1.0">

    <link rel="stylesheet" href="../css/pagination.css">
    <link rel="stylesheet" href="../css/main.css">
    <link rel="stylesheet" href="../css/pages.css">
    <link rel="stylesheet" href="https://use.typekit.net/tzb2mad.css">
    <link rel="stylesheet" href="https://use.fontawesome.com/releases/v5.15.3/css/all.css"
        integrity="sha384-SZXxX4whJ79/gErwcOYf+zWLeJdY/qpuqC4cAa9rOGUstPomtqpuNWT9wdPEn2fk" crossorigin="anonymous">
    <script type="text/javascript" src="../js/pagination.js"></script>

</head>

<body onLoad="paginationArrowsStd(17)">

    <div id="arrows"></div>
    <header id="header">The Ronnie Pinn Project</header>

    <main>

    <span class="barecrumb">Internet delle cose e interattività > 2</span>

    <p>Ronnie Pinn è, se volgiamo, la configurazione estrema, l’assurdo, del cyborg: la tecnologia non potenzia il corpo, ma
    sopperisce alla sua assenza, creando una identità che non è integrazione fra l’animale e la macchina ma è esclusivamente
    digitale. Lo spazio in cui vive si è talmente rarefatto ed esteso da annullare la componente fisica (anche se, come
    abbiamo visto, l’identità di Ronnie Pinn rimanda a luoghi reali e fortemente caratterizzati) – il suo è uno spazio
    meramente virtuale, fatto di dati e informazioni che, come ci ricorda O’Hagan, “si annidano ora sui server di mezzo
    mondo”. Nel cyborg, il corpo svolge un ruolo fondamentale nel produrre tali dati, nel consumarli, nel controllare il
    flusso delle informazioni; tutte funzioni che nel caso di Ronnie Pinn sono svolte consapevolmente o inconsapevolmente
    grazie alla mediazione del suo autore.</p>
    <p>Secondo la già citata interpretazione di Donna Haraway, il cyborg sarebbe in grado di liberarci dalla tirannia del ruolo
    sociale del corpo (e in particolare del genere, da qui il cyberfemminismo) ponendosi come elemento di intersezione tra
    umano e non-umano. A questa idea si ricollega poi una tradizione cyber-queer che vede nell’intersezionazionalità
    l’emergere della potenzialità, della vera essenza umana che scavalca il genere, l’etnia, l’età, la posizione sociale
    ecc.</p>
    <p>L’aspetto che invece il cyborg di Haraway sembra non contemplare è la graduale erosione del Sé in relazione al sempre
    maggiore spazio dato alla macchina nella nostra vita quotidiana. Al di là del valore politico della teoria del cyborg,
    sembra che una forte integrazione del corpo con la macchina che interviene sui processi sensoriali e mnemonici, porti a
    una spersonalizzazione dell’esperienza individuale. La memoria in particolare, strumento coinvolto in processi interiori
    profondi come il sogno e la creatività, subisce l’accostamento a una memoria digitale più precisa, ma non più connotata
    dal valore emotivo che ognuno attribuisce a taluni ricordi, e quindi in un certo senso de-umanizzata, a vantaggio della
    memoria storica ma a scapito dell’esperienza dell’individuo nella sua unicità. Al contrario, la liberazione
    dall’omologazione e dall’oppressione sociale, come ci mostra già nel 1949 George Orwell nel suo romanzo distopico 1984,
    passa anche attraverso una scoperta fisica e sensoriale dell’unicità della propria esperienza. Winston Smith scopre la
    sua sensibilità in relazione all’altro quando capisce di subire irrimediabilmente il fascino di Julia, e in seguito
    sperimenta con lei la singolarità dell’esperienza più strettamente corporea, quella erotica.</p>
    <p>Tornando all’Internet delle cose, quindi, uno dei suoi aspetti più interessanti è costituito dal recupero di dimensioni
    sensoriali che in precedenza erano escluse dall’esperienza digitale. O meglio, dall’allargamento dell’esperienza
    digitale fino a comprendere dimensioni sensoriali nuove, che quindi sono per la prima volta soggette alla mediazione
    della macchina.</p>
    <p>Una caratteristica del Web 1.0 e 2.0, ma in generale dei dispositivi che prevedono una massiccia interfaccia con lo
    schermo, è la preminenza totale del visivo sulle altre componenti sensoriali. La CMC (Comunicazione Mediata da Computer)
    si discosta dalla comunicazione interpersonale in presentia o attraverso altri media come il telefono, perché passa
    quasi esclusivamente attraverso ciò che è visivo, cioè linguistico e iconico. La dimensione iconica ha assunto una
    sempre maggiore importanza nel Web 2.0, preferendo l’immagine e il video al testo (un chiaro esempio di questo è
    l’affermazione di social network specificamente improntati alla condivisione di immagini e video come Instagram e
    Snapchat). Questo universo digitale mette in secondo piano, se non annulla, le componenti della comunicazione che
    riguardano la presenza, quindi la gestualità, la prossemica, il tono della voce e tutti quei segnali visivi immediati
    che ci permettono di inferire qualcosa sul nostro interlocutore (le impressioni di cui parla Goffman), insieme ad altre
    percezioni sensoriali, tattili, olfattive eccetera, fortemente dipendenti dalla situazione, che conferiscono
    pluridimensionalità allo scambio.</p>
    <p>L’immersione nello spazio sensoriale promessa dall’Internet delle cose procede in direzione opposta rispetto ai social
    network, cioè verso il ripristino di alcuni degli stimoli propri della comunicazione in presentia, e probabilmente anche
    oltre dal momento che, come ho detto, oggi la tecnologia ci permette di trasformare i nostri corpi in dati digitali, in
    bit, con una precisione che all’essere umano non è accessibile (basti pensare, appunto, ai dispositivi indossabili di
    automonitoraggio biometrico).</p>
    

    </main>

    <footer id="footer"></footer>

    <script src="../js/header.js"></script>
    <script src="../js/footer.js"></script>
    
    
</body>

</html>