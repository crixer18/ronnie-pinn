<!DOCTYPE html>
<html lang="it">

<head>
    <meta charset="utf-8">

    <title>L'invenzione di Ronnie Pinn</title>
    <meta charset="UTF-8">
    <meta name="description" content="Le narrazioni del Sé nella la Rete attraverso la storia di Ronnie Pinn - Stefano Zuliani, The Ronnie Pinn Project">
    <meta name="keywords" content="Ronnie Pinn">
    <meta name="author" content="Stefano Zuliani">
    <meta name="viewport" content="width=device-width, initial-scale=1.0">

    <link rel="stylesheet" href="../css/pagination.css">
    <link rel="stylesheet" href="../css/main.css">
    <link rel="stylesheet" href="../css/pages.css">
    <link rel="stylesheet" href="https://use.typekit.net/tzb2mad.css">
    <link rel="stylesheet" href="https://use.fontawesome.com/releases/v5.15.3/css/all.css"
        integrity="sha384-SZXxX4whJ79/gErwcOYf+zWLeJdY/qpuqC4cAa9rOGUstPomtqpuNWT9wdPEn2fk" crossorigin="anonymous">
    <script type="text/javascript" src="../js/pagination.js"></script>

</head>

<body onLoad="paginationArrowsStd(13)">

    <div id="arrows"></div>
    <header id="header">The Ronnie Pinn Project</header>

    <main>

    <span class="barecrumb">La produzione delle notizie > 2</span>

    <p>Ad ogni modo, non sempre le violazioni sono diffamazioni. Spesso la diffusione di notizie false, non confermate o di
    dati manipolati, non comporta una diffamazione, e non è dunque punibile. In questo caso, la circolazione delle
    cosiddette fake news non può essere interrotta e anzi, viene ripresa in alcuni casi anche dai media tradizionali come
    giornali e telegiornali, che passano la notizia senza averla prima confermata.</p>
    <p>Marcello Foa ci spiega che, per la stampa tradizionale, la situazione è più complicata di come sembra, e l’abbassamento
    della qualità dei contenuti è sintomatico di un periodo di crisi che va ben oltre la professionalità dei singoli
    giornalisti. Succede sempre più spesso di imbattersi in operazioni che sfiorano il clickbaiting da parte delle edizioni
    online di importanti quotidiani nazionali, ed è spontaneo domandarsi: se i giornali sono disposti perfino a pubblicare
    “gattini” pur di accaparrarsi qualche click, siamo sicuri che il resto dei contenuti sia attendibile?</p>
    
    <p class="quote">“Quando crollano i ricavi pubblicitari è difficile garantire un giornalismo di qualità con redazioni sempre più ridotte
    negli organici, come ammonisce da tempo il direttore dell’Osservatorio europeo di giornalismo Stephan Russ-Mohl.
    Redazioni che si ritrovano costrette a subire le logiche spietate sia della concorrenza online dettate dall’informazione
    24 ore su 24 – la quale induce i siti a privilegiare la pubblicazione istantanea, senza verifiche, pur di battere di
    pochi minuti la concorrenza e conquistare migliaia di clic sui motori di ricerca – sia dei colossi come Google,
    Facebook, Twitter che costituiscono la maggior minaccia dell’editoria tradizionale, pur non investendo nell’informazione
    e di cui gli stessi media non possono paradossalmente fare a meno per la diffusione dei propri contenuti.”</p>
    
    <p>Foa tuttavia minimizza il pericolo delle fake news sostenendo che esso viene comunque al secondo posto dopo il pericolo
    che, strumentalizzandole e cercando di combatterle, si instauri un nuovo genere di censura anche in rete, ossia
    quell’ambiente che dà spazio a narrazioni alternative, essendo esterno alle logiche di potere dei mezzi d’informazione
    tradizionali.
    I media tradizionali, infatti, non sono privi di notizie false, non confermate, o che si adattano a una retorica di
    storytelling poco verosimile.
    Lo storico del giornalismo Paolo Murialdi ci spiega che: “lo stile del giornalismo italiano dei media tradizionali resta
    in prevalenza quello impressionistico rispetto a quello fattuale, tipico del giornalismo di stampo anglosassone.
    Continua a mancare una cultura professionale del controllo e dell’indagine”.</p>
    <p>Foa fa l’esempio di un articolo pubblicato dalla stampa europea e ripreso dal Corriere della Sera, in occasione
    dell’attentato del 2016 al mercatino di Natale di Berlino, che narra l’eroica resistenza dell’autista polacco del tir
    rubato e usato per compiere la strage. Dopo qualche giorno la notizia venne rettificata (ma è ancora disponibile online)
    quando il giornale tedesco che l’aveva diffusa pubblicò i primi risultati dell’autopsia secondo cui l’autista era stato
    colpito dai proiettili tre ore prima dell’attentato, forse era già morto al momento dell’attentato, in ogni caso era
    incosciente. Come questo esistono molti altri casi, in cui i media assecondano le tendenze della rete oppure, in
    controtendenza e per non assecondare alcune tematiche che emergono soprattutto sui social network, promuovono una
    narrazione parziale della realtà dei fatti.</p>
    <p>Ad ogni modo, la massa di dati con cui veniamo a contatto ogni giorno in rete non è paragonabile alla portata dei media
    tradizionali, neanche dei quotidiani più corposi. E pertanto la nostra percezione del mondo è influenzata tanto più
    dall’immagine che ci arriva attraverso la rete, vera o falsa che sia, disinteressata o distorta. “La Rete – secondo
    Metitieri, – con la sua ubiquità e con i tempi più rapidi, ha solo reso lo scenario informativo molto più vulnerabile”.
    E, come in ogni riflessione sui media tradizionali, s’impone l’importanza del massimo pluralismo possibile.</p>
    <p>Il pluralismo di voci è teoricamente una caratteristica peculiare del web, proprio perché ognuno ha la possibilità di
    condividere e far conoscere la propria visione delle cose attraverso testi, fotografie, filmati anche amatoriali,
    rimandi ad altri contenuti, ecc. La rete è un luogo che incoraggia il massimo scambio, il massimo contributo di chiunque
    nel fornire una narrazione alternativa a quella data dalle istituzioni o dai tradizionali mezzi di comunicazione, e
    infatti si sono maggiormente diffusi in rete proprio quegli argomenti di discussione che avevano bisogno di una
    narrazione alternativa, più vicina all’esperienza quotidiana di ognuno, come per esempio la politica, i problemi
    sociali, la scienza (o pseudo-scienza). Esiste in rete una sana esplosione di voci e opinioni contrastanti che
    dovrebbero aiutare l’individuo adulto e razionale a formarsi una propria opinione sui diversi temi, ad analizzare, a
    crescere, anche a cambiare idea quando è necessario. Stiamo per vedere che non è così.</p>
    

    </main>

    <footer id="footer"></footer>

    <script src="../js/header.js"></script>
    <script src="../js/footer.js"></script>
    
    
</body>

</html>